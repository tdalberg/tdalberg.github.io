---
layout: post  
title: "Habitus"  
date: 2019-03-18 21:45:00 -0900  
tags: [habitus, Zweig]  

---

Även om Pierre Bourdieu (1930&ndash;2002) var långt ifrån den första att använda begreppet _habitus_
har det kommit att bli förknippat med dennes specifika användning, nämligen som "ett system av 
förvärvade, varaktiga och genererande dispositioner",<sup>1</sup> eller som processen där initiala 
erfarenheter orienterar sekundära erfarenheter, som i sin tur orienterar ytterligare erfarenheter, 
och så vidare. Jag letar knappast aktivt, men jag blir ofta glatt överraskad när jag stöter på termen
hos författare som förekommer Bourdieus användning av begreppet. Detta gäller särskilt när författarna
använder termen för att beteckna snarlika begrepp.

Den första gången jag stötte på ett habitusbegrepp som förekom Bourdieus var i Theodor Geigers
(1891&ndash;1952) bok _Intelligensen_ från 1944: "De intellektuella för snarast tanken på en människotyp
och kommer en att tänka på en viss andlig habitus", och vidare "Livets sublimering kan gå i 
religiös, musisk eller teoretisk riktning. Det ena eller det andra spelar en större roll för 
den enskilde allt efter hans själsliga anlag och habitus".<sup>2</sup> Det är uppenbart att det finns stora
likheter mellan Bourdieu och Geiger i användningen av habitusbegreppet, även om detta är klart mer utvecklat 
hos den förre.

Jag studsade dock till när jag i godan ro tog en kvällspromenad och lyssnade på Stefan Zweigs (1881&ndash;1942)
_Schacknovell_ och plötsligt hörde ordet habitus yttras. Nu berodde själva studsen inte uteslutande på
själva termen - den yttrades mot slutet av ett rafflande parti schack - men nog blev jag upprymd. Jag stannade
upp, spolade tillbaks ett par gånger och kunde till slut konstatera att här fanns nog ändå vissa beröringspunkter.
Det var i det här sammanhanget som termen förekom:

> Troligen var vår uppmärksamhet alltför passionerat på de båda spelarna i stället för spelets gång. 
För den själsliga kontrasten mellan de båda motståndarnas habitus blev under partiets gång alltmer 
kroppsligt framträdande.<sup>3</sup> 

De två habitus som kontrasteras är dilettantens och yrkesspelarens, och den som läser eller lyssnar på 
novellen förstår också att det går att knyta två olika sociala banor till dessa två habitus vilket gör
användningen av begreppet habitus sociologiskt trolig. Åtminstone enligt den innebörd vi lärt känna genom
Bourdieus arbeten.

___
<sup>1</sup> Pierre Bourdieu: _Le sens pratique_. Paris: Éd. de Minuit, 1980, p. 88 f. Översättning från 
Donald Broady: _Läsestycken för samhällsvetare_. Stockholm: Lärarhögskolan i Stockholm, 1998, p. 12.

<sup>2</sup> Theodor Geiger: _Intelligensen: de andligt skapandes uppgift och öde i samhället_. 
Stockholm: Wahlström & Widstrand, 1944, p. 27, 64.

<sup>3</sup> Stefan Zweig: _Schacknovell_, Viatone, 2015 [1943].
